{
  "picList": [
    "IMG_8501.jpg",
    "203222157_324458506053077_4684354970386895075_n.jpg",
    "131361601_317840316714896_3473913813237094305_n.jpg",
    "IMG_8401.jpg",
    "200261963_317840040048257_8221538849243624506_n.jpg",
    "IMG_8447.jpg",
    "205418851_324458532719741_2766912925705119424_n.jpg",
    "131437473_317840076714920_89275330503452857_n.jpg",
    "201152451_317840153381579_6957216645244849060_n.jpg",
    "IMG_8374.jpg",
    "206667463_324458476053080_3264437409866672279_n.jpg",
    "131347996_317840380048223_4542383470575604160_n.jpg",
    "IMG_8347.jpg",
    "204914407_324458346053093_7270515132602155865_n (1).jpg",
    "203287835_324458442719750_861285268530680773_n.jpg",
    "IMG_8466.jpg",
    "200493903_317840430048218_6384351021750049836_n.jpg",
    "bg.jpg",
    "200784646_317839900048271_6904833428883452056_n.jpg"
  ],
  "info": [
    "Plaża, żółty piasek, las parasoli, ciepła woda obmywająca stopy. Dzieci robiące zamki z piasku, krzyk mew oraz Ty, na leżaku, w okularach przeciwsłonecznych w doborowym towarzystwie partnerki w bikini. Drink z palemką, gotowana kukurydza, chillout pod bezchmurnym niebem. Czego chcieć więcej. Niestety, w naszych szerokościach geograficznych czas błogiego lenistwa w wysokich temperaturach zarezerwowany jest tylko na kilka miesięcy w roku. Dlatego warto przygotować się do niego jak najlepiej. Część populacji dba o linię, tak aby pokazać się z jak najlepszej strony po zrzuceniu odzienia wierzchniego. Niektórzy zdobywają wcześniej opaleniznę na solarium, aby słońce nie było zaskoczone bladością skóry. Jeszcze inni szukają pojazdu, którym można zaimponować płci przeciwnej w czasie przejazdów nadmorskimi bulwarami. Są również tacy, którzy tych pojazdów nie szukają - oni budują je sami. Baza nie była oczywista. Yamaha XJ900 Diversion, produkowana w latach 1994 - 2002 jest typowym przedstawicielem ciężkiej klasy turystycznej. Niewysilone, wyciszone od drgań i brzmień silniki, stabilna i wygodna pozycja za kierownicą i duża owiewka osłaniająca kierowcę przed trudami podróży. 90 koni mechanicznych leniwie wydobywanych z prawie litrowego silnika nie poraża dynamiką ale stabilnie, wręcz troskliwie popycha do przodu 270 kg rozpędzając się jednostajnie do 200 km/h. Czy jest w niej coś co może fascynować? Cel zbudowania Yamahy XJ 900 SummerBee był jednoznaczny. Typowa nadmorska Bulwarówka. Ma być grubo, głośno, krzykliwie. Grube terenowe opony, szeroka kierownica, głośny wydech i wyrazisty kolor. Ma skupiać na sobie uwagę, wywoływać uśmiechy i powodować odwracanie głów. Nudna i ociężała Diversion dostała drugie życie. Usunięto wszystkie zbędne dodatki. Ogromna czacha ugrzęzła w czeluściach garażu. Za nią poleciała ogromna kanapa i przyciężkie tłumiki, które zastąpione zostały krótkimi, głośnymi puszkami z możliwości usunięcia db-killerów. Koła obute zostały w opony o szerokości 140 przód i 170 tył odbiegając „delikatnie” od oryginalnych gum i zostawiając za sobą szeroki ślad w plażowym piasku. Ogromny panel prędkościomierza zastąpił multi-funkcyjny malutki wyświetlacz KOSO nadając, już prawie 30-letniemu modelowi nowoczesny akcent, podobnie jak pełne oświetlenie w technologii LED. Przerobiony tył odsłonił koło a subtelna tylna lampa nie straszy wyglądem. Siodło, wyprofilowane na nowo, obite czarną skórą ze złotymi przeszyciami oraz logiem Gold Goat Garage na zakończeniu, umożliwia jazdę w parach, jednak najwygodniej jest przy podróży solo. Przód dostał reflektor w systemie LED wraz z ringiem i małą owiewkę służącą wyłącznie celom kosmetycznym. Wrażenia z jazdy oddają w pełni zamysł z jakim ten pojazd został zbudowany. Jest głośno, ciężko i konkretnie. Wulgarne brzmienie tłumików i bardziej sportowa pozycja, potęgowane brakiem osłony przed wiatrem i szeroką kierownicą, powoduje nadmierny rozrost pewności siebie i pewności swojego wyglądu. Głowy kręcą się szukając czynnika powodującego takie zamieszanie i natrafiają na żółty motocykl na ogromnych kołach. W sterowaniu stracił trochę na neutralności, przez zastosowanie takich opon, ale odwdzięcza się niesamowitą stabilnością i ogromnym uśmiechem na twarzy. Co do jazdy po plaży… odradzamy. Większość masy ulokowanej na przedniej osi plus stosunkowo duży moment obrotowy powodują, że przednie koło momentalnie zatapia się w piasku a tył wesoło kręci się w koło nie powodując poruszania się motocykla do przodu. Cóż, miała być bulwarówka a nie cross."
  ]
}
